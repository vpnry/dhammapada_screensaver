{
    "1. Yamakavaggo": {
        "1": "Manopubbaṅgamā dhammā, manoseṭṭhā manomayā;\\nManasā ce paduṭṭhena, bhāsati vā karoti vā;\\nTato naṃ dukkhamanveti, cakkaṃva vahato padaṃ.",
        "2": "Manopubbaṅgamā dhammā, manoseṭṭhā manomayā;\\nManasā ce pasannena, bhāsati vā karoti vā;\\nTato naṃ sukhamanveti, chāyāva anapāyinī [anupāyinī (ka.)].",
        "3": "Akkocchi maṃ avadhi maṃ, ajini [ajinī (?)] maṃ ahāsi me;\\nYe ca taṃ upanayhanti, veraṃ tesaṃ na sammati.",
        "4": "Akkocchi maṃ avadhi maṃ, ajini maṃ ahāsi me;\\nYe ca taṃ nupanayhanti, veraṃ tesūpasammati.",
        "5": "Na hi verena verāni, sammantīdha kudācanaṃ;\\nAverena ca sammanti, esa dhammo sanantano.",
        "6": "Pare ca na vijānanti, mayamettha yamāmase;\\nYe ca tattha vijānanti, tato sammanti medhagā.",
        "7": "Subhānupassiṃ viharantaṃ, indriyesu asaṃvutaṃ;\\nBhojanamhi cāmattaññuṃ, kusītaṃ hīnavīriyaṃ;\\nTaṃ ve pasahati māro, vāto rukkhaṃva dubbalaṃ.",
        "8": "Asubhānupassiṃ viharantaṃ, indriyesu susaṃvutaṃ;\\nBhojanamhi ca mattaññuṃ, saddhaṃ āraddhavīriyaṃ;\\nTaṃ ve nappasahati māro, vāto selaṃva pabbataṃ.",
        "9": "Anikkasāvo kāsāvaṃ, yo vatthaṃ paridahissati;\\nApeto damasaccena, na so kāsāvamarahati.",
        "10": "Yo ca vantakasāvassa, sīlesu susamāhito;\\nUpeto damasaccena, sa ve kāsāvamarahati.",
        "11": "Asāre sāramatino, sāre cāsāradassino;\\nTe sāraṃ nādhigacchanti, micchāsaṅkappagocarā.",
        "12": "Sārañca sārato ñatvā, asārañca asārato;\\nTe sāraṃ adhigacchanti, sammāsaṅkappagocarā.",
        "13": "Yathā agāraṃ ducchannaṃ, vuṭṭhī samativijjhati;\\nEvaṃ abhāvitaṃ cittaṃ, rāgo samativijjhati.",
        "14": "Yathā agāraṃ suchannaṃ, vuṭṭhī na samativijjhati;\\nEvaṃ subhāvitaṃ cittaṃ, rāgo na samativijjhati.",
        "15": "Idha socati pecca socati, pāpakārī ubhayattha socati;\\nSo socati so vihaññati, disvā kammakiliṭṭhamattano.",
        "16": "Idha modati pecca modati, katapuñño ubhayattha modati;\\nSo modati so pamodati, disvā kammavisuddhimattano.",
        "17": "Idha tappati pecca tappati, pāpakārī [pāpakāri (?)] ubhayattha tappati;\\n‘‘Pāpaṃ me kata’’nti tappati, bhiyyo [bhīyo (sī.)] tappati duggatiṃ gato.",
        "18": "Idha nandati pecca nandati, katapuñño ubhayattha nandati;\\n‘‘Puññaṃ me kata’’nti nandati, bhiyyo nandati suggatiṃ gato.",
        "19": "Bahumpi ce saṃhita [sahitaṃ (sī. syā. kaṃ. pī.)] bhāsamāno, na takkaro hoti naro pamatto;\\nGopova gāvo gaṇayaṃ paresaṃ, na bhāgavā sāmaññassa hoti.",
        "20": "Appampi ce saṃhita bhāsamāno, dhammassa hoti [hotī (sī. pī.)] anudhammacārī;\\nRāgañca dosañca pahāya mohaṃ, sammappajāno suvimuttacitto;\\nAnupādiyāno idha vā huraṃ vā, sa bhāgavā sāmaññassa hoti.\\nYamakavaggo paṭhamo niṭṭhito."
    },
    "2. Appamādavaggo": {
        "21": "Appamādo amatapadaṃ [amataṃ padaṃ (ka.)], pamādo maccuno padaṃ;\\nAppamattā na mīyanti, ye pamattā yathā matā.",
        "22": "Evaṃ [etaṃ (sī. syā. kaṃ. pī.)] visesato ñatvā, appamādamhi paṇḍitā;\\nAppamāde pamodanti, ariyānaṃ gocare ratā.",
        "23": "Te jhāyino sātatikā, niccaṃ daḷhaparakkamā;\\nPhusanti dhīrā nibbānaṃ, yogakkhemaṃ anuttaraṃ.",
        "24": "Uṭṭhānavato satīmato [satimato (sī. syā. ka.)], sucikammassa nisammakārino;\\nSaññatassa dhammajīvino, appamattassa [apamattassa (?)] yasobhivaḍḍhati.",
        "25": "Uṭṭhānenappamādena, saṃyamena damena ca;\\nDīpaṃ kayirātha medhāvī, yaṃ ogho nābhikīrati.",
        "26": "Pamādamanuyuñjanti, bālā dummedhino janā;\\nAppamādañca medhāvī, dhanaṃ seṭṭhaṃva rakkhati.",
        "27": "Mā pamādamanuyuñjetha, mā kāmaratisanthavaṃ [sandhavaṃ (ka)];\\nAppamatto hi jhāyanto, pappoti vipulaṃ sukhaṃ.",
        "28": "Pamādaṃ appamādena, yadā nudati paṇḍito;\\nPaññāpāsādamāruyha, asoko sokiniṃ pajaṃ;\\nPabbataṭṭhova bhūmaṭṭhe [bhummaṭṭhe (sī. syā.)], dhīro bāle avekkhati.",
        "29": "Appamatto pamattesu, suttesu bahujāgaro;\\nAbalassaṃva sīghasso, hitvā yāti sumedhaso.",
        "30": "Appamādena maghavā, devānaṃ seṭṭhataṃ gato;\\nAppamādaṃ pasaṃsanti, pamādo garahito sadā.",
        "31": "Appamādarato bhikkhu, pamāde bhayadassi vā;\\nSaṃyojanaṃ aṇuṃ thūlaṃ, ḍahaṃ aggīva gacchati.",
        "32": "Appamādarato bhikkhu, pamāde bhayadassi vā;\\nAbhabbo parihānāya, nibbānasseva santike.\\nAppamādavaggo dutiyo niṭṭhito."
    },
    "3. Cittavaggo": {
        "33": "Phandanaṃ capalaṃ cittaṃ, dūrakkhaṃ [durakkhaṃ (sabbattha)] dunnivārayaṃ;\\nUjuṃ karoti medhāvī, usukārova tejanaṃ.",
        "34": "Vārijova thale khitto, okamokataubbhato;\\nPariphandatidaṃ cittaṃ, māradheyyaṃ pahātave.",
        "35": "Dunniggahassa lahuno, yatthakāmanipātino;\\nCittassa damatho sādhu, cittaṃ dantaṃ sukhāvahaṃ.",
        "36": "Sududdasaṃ sunipuṇaṃ, yatthakāmanipātinaṃ;\\nCittaṃ rakkhetha medhāvī, cittaṃ guttaṃ sukhāvahaṃ.",
        "37": "Dūraṅgamaṃ ekacaraṃ [ekacāraṃ (ka.)], asarīraṃ guhāsayaṃ;\\nYe cittaṃ saṃyamessanti, mokkhanti mārabandhanā.",
        "38": "Anavaṭṭhitacittassa, saddhammaṃ avijānato;\\nPariplavapasādassa, paññā na paripūrati.",
        "39": "Anavassutacittassa, ananvāhatacetaso;\\nPuññapāpapahīnassa, natthi jāgarato bhayaṃ.",
        "40": "Kumbhūpamaṃ kāyamimaṃ viditvā, nagarūpamaṃ cittamidaṃ ṭhapetvā;\\nYodhetha māraṃ paññāvudhena, jitañca rakkhe anivesano siyā.",
        "41": "Aciraṃ vatayaṃ kāyo, pathaviṃ adhisessati;\\nChuddho apetaviññāṇo, niratthaṃva kaliṅgaraṃ.",
        "42": "Diso disaṃ yaṃ taṃ kayirā, verī vā pana verinaṃ;\\nMicchāpaṇihitaṃ cittaṃ, pāpiyo [pāpiyaṃ (?)] naṃ tato kare.",
        "43": "Na taṃ mātā pitā kayirā, aññe vāpi ca ñātakā;\\nSammāpaṇihitaṃ cittaṃ, seyyaso naṃ tato kare.\\nCittavaggo tatiyo niṭṭhito."
    },
    "4. Pupphavaggo": {
        "44": "Ko imaṃ [komaṃ (ka.)] pathaviṃ vicessati [vijessati (sī. syā. pī.)], yamalokañca imaṃ sadevakaṃ;\\nKo dhammapadaṃ sudesitaṃ, kusalo pupphamiva pacessati [pupphamivappacessati (ka.)].",
        "45": "Sekho pathaviṃ vicessati, yamalokañca imaṃ sadevakaṃ;\\nSekho dhammapadaṃ sudesitaṃ, kusalo pupphamiva pacessati.",
        "46": "Pheṇūpamaṃ kāyamimaṃ viditvā, marīcidhammaṃ abhisambudhāno;\\nChetvāna mārassa papupphakāni [sapupphakāni (ṭīkā)], adassanaṃ maccurājassa gacche.",
        "47": "Pupphāni heva pacinantaṃ, byāsattamanasaṃ [byāsattamānasaṃ (ka.)] naraṃ;\\nSuttaṃ gāmaṃ mahoghova, maccu ādāya gacchati.",
        "48": "Pupphāni heva pacinantaṃ, byāsattamanasaṃ naraṃ;\\nAtittaññeva kāmesu, antako kurute vasaṃ.",
        "49": "Yathāpi bhamaro pupphaṃ, vaṇṇagandhamaheṭhayaṃ [vaṇṇagandhamapoṭhayaṃ (ka.)];\\nPaleti rasamādāya, evaṃ gāme munī care.",
        "50": "Na paresaṃ vilomāni, na paresaṃ katākataṃ;\\nAttanova avekkheyya, katāni akatāni ca.",
        "51": "Yathāpi ruciraṃ pupphaṃ, vaṇṇavantaṃ agandhakaṃ;\\nEvaṃ subhāsitā vācā, aphalā hoti akubbato.",
        "52": "Yathāpi ruciraṃ pupphaṃ, vaṇṇavantaṃ sugandhakaṃ [sagandhakaṃ (sī. syā. kaṃ. pī.)];\\nEvaṃ subhāsitā vācā, saphalā hoti kubbato [sakubbato (sī. pī.), pakubbato (sī. aṭṭha.), sukubbato (syā. kaṃ.)].",
        "53": "Yathāpi puppharāsimhā, kayirā mālāguṇe bahū;\\nEvaṃ jātena maccena, kattabbaṃ kusalaṃ bahuṃ.",
        "54": "Na pupphagandho paṭivātameti, na candanaṃ tagaramallikā [tagaramallikā (sī. syā. kaṃ. pī.)];\\nSatañca gandho paṭivātameti, sabbā disā sappuriso pavāyati.",
        "55": "Candanaṃ tagaraṃ vāpi, uppalaṃ atha vassikī;\\nEtesaṃ gandhajātānaṃ, sīlagandho anuttaro.",
        "56": "Appamatto ayaṃ gandho, yvāyaṃ tagaracandanaṃ [yāyaṃ tagaracandanī (sī. syā. kaṃ. pī.)];\\nYo ca sīlavataṃ gandho, vāti devesu uttamo.",
        "57": "Tesaṃ sampannasīlānaṃ, appamādavihārinaṃ;\\nSammadaññā vimuttānaṃ, māro maggaṃ na vindati.",
        "58": "Yathā saṅkāraṭhānasmiṃ [saṅkāradhānasmiṃ (sī. syā. kaṃ. pī.)], ujjhitasmiṃ mahāpathe;\\nPadumaṃ tattha jāyetha, sucigandhaṃ manoramaṃ.",
        "59": "Evaṃ saṅkārabhūtesu, andhabhūte [andhībhūte (ka.)] puthujjane;\\nAtirocati paññāya, sammāsambuddhasāvako.\\nPupphavaggo catuttho niṭṭhito."
    },
    "5. Bālavaggo": {
        "60": "Dīghā jāgarato ratti, dīghaṃ santassa yojanaṃ;\\nDīgho bālānaṃ saṃsāro, saddhammaṃ avijānataṃ.",
        "61": "Carañce nādhigaccheyya, seyyaṃ sadisamattano;\\nEkacariyaṃ [ekacariyaṃ (ka.)] daḷhaṃ kayirā, natthi bāle sahāyatā.",
        "62": "Puttā matthi dhanammatthi [puttamatthi dhanamatthi (ka.)], iti bālo vihaññati;\\nAttā hi [attāpi (?)] attano natthi, kuto puttā kuto dhanaṃ.",
        "63": "Yo bālo maññati bālyaṃ, paṇḍito vāpi tena so;\\nBālo ca paṇḍitamānī, sa ve ‘‘bālo’’ti vuccati.",
        "64": "Yāvajīvampi ce bālo, paṇḍitaṃ payirupāsati;\\nNa so dhammaṃ vijānāti, dabbī sūparasaṃ yathā.",
        "65": "Muhuttamapi ce viññū, paṇḍitaṃ payirupāsati;\\nKhippaṃ dhammaṃ vijānāti, jivhā sūparasaṃ yathā.",
        "66": "Caranti bālā dummedhā, amitteneva attanā;\\nKarontā pāpakaṃ kammaṃ, yaṃ hoti kaṭukapphalaṃ.",
        "67": "Na taṃ kammaṃ kataṃ sādhu, yaṃ katvā anutappati;\\nYassa assumukho rodaṃ, vipākaṃ paṭisevati.",
        "68": "Tañca kammaṃ kataṃ sādhu, yaṃ katvā nānutappati;\\nYassa patīto sumano, vipākaṃ paṭisevati.",
        "69": "Madhuvā [madhuṃ vā (dī. ni. ṭīkā 1)] maññati bālo, yāva pāpaṃ na paccati;\\nYadā ca paccati pāpaṃ, bālo [atha bālo (sī. syā.) atha (?)] dukkhaṃ nigacchati.",
        "70": "Māse māse kusaggena, bālo bhuñjeyya bhojanaṃ;\\nNa so saṅkhātadhammānaṃ [saṅkhatadhammānaṃ (sī. pī. ka.)], kalaṃ agghati soḷasiṃ.",
        "71": "Na hi pāpaṃ kataṃ kammaṃ, sajju khīraṃva muccati;\\nḌahantaṃ bālamanveti, bhasmacchannova [bhasmāchannova (sī. pī. ka.)] pāvako.",
        "72": "Yāvadeva anatthāya, ñattaṃ [ñātaṃ (?)] bālassa jāyati;\\nHanti bālassa sukkaṃsaṃ, muddhamassa vipātayaṃ.",
        "73": "Asantaṃ bhāvanamiccheyya [asantaṃ bhāvamiccheyya (syā.), asantabhāvanamiccheyya (ka.)], purekkhārañca bhikkhusu;\\nĀvāsesu ca issariyaṃ, pūjā parakulesu ca.",
        "74": "Mameva kata maññantu, gihīpabbajitā ubho;\\nMamevātivasā assu, kiccākiccesu kismici;\\nIti bālassa saṅkappo, icchā māno ca vaḍḍhati.",
        "75": "Aññā hi lābhūpanisā, aññā nibbānagāminī;\\nEvametaṃ abhiññāya, bhikkhu buddhassa sāvako;\\nSakkāraṃ nābhinandeyya, vivekamanubrūhaye.\\nBālavaggo pañcamo niṭṭhito."
    },
    "6. Paṇḍitavaggo": {
        "76": "Nidhīnaṃva pavattāraṃ, yaṃ passe vajjadassinaṃ;\\nNiggayhavādiṃ medhāviṃ, tādisaṃ paṇḍitaṃ bhaje;\\nTādisaṃ bhajamānassa, seyyo hoti na pāpiyo.",
        "77": "Ovadeyyānusāseyya, asabbhā ca nivāraye;\\nSatañhi so piyo hoti, asataṃ hoti appiyo.",
        "78": "Na bhaje pāpake mitte, na bhaje purisādhame;\\nBhajetha mitte kalyāṇe, bhajetha purisuttame.",
        "79": "Dhammapīti sukhaṃ seti, vippasannena cetasā;\\nAriyappavedite dhamme, sadā ramati paṇḍito.",
        "80": "Udakañhi nayanti nettikā, usukārā namayanti [damayanti (ka.)] tejanaṃ;\\nDāruṃ namayanti tacchakā, attānaṃ damayanti paṇḍitā.",
        "81": "Selo yathā ekaghano [ekagghano (ka.)], vātena na samīrati;\\nEvaṃ nindāpasaṃsāsu, na samiñjanti paṇḍitā.",
        "82": "Yathāpi rahado gambhīro, vippasanno anāvilo;\\nEvaṃ dhammāni sutvāna, vippasīdanti paṇḍitā.",
        "83": "Sabbattha ve sappurisā cajanti, na kāmakāmā lapayanti santo;\\nSukhena phuṭṭhā atha vā dukhena, na uccāvacaṃ [noccāvacaṃ (sī. aṭṭha.)] paṇḍitā dassayanti.",
        "84": "Na attahetu na parassa hetu, na puttamicche na dhanaṃ na raṭṭhaṃ;\\nNa iccheyya [nayicche (pī.), nicche (?)] adhammena samiddhimattano, sa sīlavā paññavā dhammiko siyā.",
        "85": "Appakā te manussesu, ye janā pāragāmino;\\nAthāyaṃ itarā pajā, tīramevānudhāvati.",
        "86": "Ye ca kho sammadakkhāte, dhamme dhammānuvattino;\\nTe janā pāramessanti, maccudheyyaṃ suduttaraṃ.",
        "87": "Kaṇhaṃ dhammaṃ vippahāya, sukkaṃ bhāvetha paṇḍito;\\nOkā anokamāgamma, viveke yattha dūramaṃ.",
        "88": "Tatrābhiratimiccheyya, hitvā kāme akiñcano;\\nPariyodapeyya [pariyodāpeyya (?)] attānaṃ, cittaklesehi paṇḍito.",
        "89": "Yesaṃ sambodhiyaṅgesu, sammā cittaṃ subhāvitaṃ;\\nĀdānapaṭinissagge, anupādāya ye ratā;\\nKhīṇāsavā jutimanto, te loke parinibbutā.\\nPaṇḍitavaggo chaṭṭho niṭṭhito."
    },
    "7. Arahantavaggo": {
        "90": "Gataddhino visokassa, vippamuttassa sabbadhi;\\nSabbaganthappahīnassa, pariḷāho na vijjati.",
        "91": "Uyyuñjanti satīmanto, na nikete ramanti te;\\nHaṃsāva pallalaṃ hitvā, okamokaṃ jahanti te.",
        "92": "Yesaṃ sannicayo natthi, ye pariññātabhojanā;\\nSuññato animitto ca, vimokkho yesaṃ gocaro;\\nĀkāse va sakuntānaṃ [sakuṇānaṃ (ka.)], gati tesaṃ durannayā.",
        "93": "Yassāsavā parikkhīṇā, āhāre ca anissito;\\nSuññato animitto ca, vimokkho yassa gocaro;\\nĀkāse va sakuntānaṃ, padaṃ tassa durannayaṃ.",
        "94": "Yassindriyāni samathaṅgatāni [samathaṃ gatāni (sī. pī.)], assā yathā sārathinā sudantā;\\nPahīnamānassa anāsavassa, devāpi tassa pihayanti tādino.",
        "95": "Pathavisamo no virujjhati, indakhilupamo [indakhīlūpamo (sī. syā. ka.)] tādi subbato;\\nRahadova apetakaddamo, saṃsārā na bhavanti tādino.",
        "96": "Santaṃ tassa manaṃ hoti, santā vācā ca kamma ca;\\nSammadaññā vimuttassa, upasantassa tādino.",
        "97": "Assaddho akataññū ca, sandhicchedo ca yo naro;\\nHatāvakāso vantāso, sa ve uttamaporiso.",
        "98": "Gāme vā yadi vāraññe, ninne vā yadi vā thale;\\nYattha arahanto viharanti, taṃ bhūmirāmaṇeyyakaṃ.",
        "99": "Ramaṇīyāni araññāni, yattha na ramatī jano;\\nVītarāgā ramissanti, na te kāmagavesino.\\nArahantavaggo sattamo niṭṭhito."
    },
    "8. Sahassavaggo": {
        "100": "Sahassamapi ce vācā, anatthapadasaṃhitā;\\nEkaṃ atthapadaṃ seyyo, yaṃ sutvā upasammati.",
        "101": "Sahassamapi ce gāthā, anatthapadasaṃhitā;\\nEkaṃ gāthāpadaṃ seyyo, yaṃ sutvā upasammati.",
        "102": "Yo ca gāthā sataṃ bhāse, anatthapadasaṃhitā [anatthapadasañhitaṃ (ka.) visesanaṃ hetaṃ gāthātipadassa];\\nEkaṃ dhammapadaṃ seyyo, yaṃ sutvā upasammati.",
        "103": "Yo sahassaṃ sahassena, saṅgāme mānuse jine;\\nEkañca jeyyamattānaṃ [attānaṃ (sī. pī.)], sa ve saṅgāmajuttamo.",
        "104": "Attā have jitaṃ seyyo, yā cāyaṃ itarā pajā;\\nAttadantassa posassa, niccaṃ saññatacārino.",
        "105": "Neva devo na gandhabbo, na māro saha brahmunā;\\nJitaṃ apajitaṃ kayirā, tathārūpassa jantuno.",
        "106": "Māse māse sahassena, yo yajetha sataṃ samaṃ;\\nEkañca bhāvitattānaṃ, muhuttamapi pūjaye;\\nSāyeva pūjanā seyyo, yañce vassasataṃ hutaṃ.",
        "107": "Yo ca vassasataṃ jantu, aggiṃ paricare vane;\\nEkañca bhāvitattānaṃ, muhuttamapi pūjaye;\\nSāyeva pūjanā seyyo, yañce vassasataṃ hutaṃ.",
        "108": "Yaṃ kiñci yiṭṭhaṃ va hutaṃ va [yiṭṭhañca hutañca (ka.)] loke, saṃvaccharaṃ yajetha puññapekkho;\\nSabbampi taṃ na catubhāgameti, abhivādanā ujjugatesu seyyo.",
        "109": "Abhivādanasīlissa, niccaṃ vuḍḍhāpacāyino [vaddhāpacāyino (sī. pī.)];\\nCattāro dhammā vaḍḍhanti, āyu vaṇṇo sukhaṃ balaṃ.",
        "110": "Yo ca vassasataṃ jīve, dussīlo asamāhito;\\nEkāhaṃ jīvitaṃ seyyo, sīlavantassa jhāyino.",
        "111": "Yo ca vassasataṃ jīve, duppañño asamāhito;\\nEkāhaṃ jīvitaṃ seyyo, paññavantassa jhāyino.",
        "112": "Yo ca vassasataṃ jīve, kusīto hīnavīriyo;\\nEkāhaṃ jīvitaṃ seyyo, vīriyamārabhato daḷhaṃ.",
        "113": "Yo ca vassasataṃ jīve, apassaṃ udayabbayaṃ;\\nEkāhaṃ jīvitaṃ seyyo, passato udayabbayaṃ.",
        "114": "Yo ca vassasataṃ jīve, apassaṃ amataṃ padaṃ;\\nEkāhaṃ jīvitaṃ seyyo, passato amataṃ padaṃ.",
        "115": "Yo ca vassasataṃ jīve, apassaṃ dhammamuttamaṃ;\\nEkāhaṃ jīvitaṃ seyyo, passato dhammamuttamaṃ.\\nSahassavaggo aṭṭhamo niṭṭhito."
    },
    "9. Pāpavaggo": {
        "116": "Abhittharetha kalyāṇe, pāpā cittaṃ nivāraye;\\nDandhañhi karoto puññaṃ, pāpasmiṃ ramatī mano.",
        "117": "Pāpañce puriso kayirā, na naṃ [na taṃ (sī. pī.)] kayirā punappunaṃ;\\nNa tamhi chandaṃ kayirātha, dukkho pāpassa uccayo.",
        "118": "Puññañce puriso kayirā, kayirā naṃ [kayirāthetaṃ (sī. syā.), kayirāthenaṃ (pī.)] punappunaṃ;\\nTamhi chandaṃ kayirātha, sukho puññassa uccayo.",
        "119": "Pāpopi passati bhadraṃ, yāva pāpaṃ na paccati;\\nYadā ca paccati pāpaṃ, atha pāpo pāpāni [atha pāpāni (?)] passati.",
        "120": "Bhadropi passati pāpaṃ, yāva bhadraṃ na paccati;\\nYadā ca paccati bhadraṃ, atha bhadro bhadrāni [atha bhadrāni (?)] passati.",
        "121": "Māvamaññetha [māppamaññetha (sī. syā. pī.)] pāpassa, na mantaṃ [na maṃ taṃ (sī. pī.), na mattaṃ (syā.)] āgamissati;\\nUdabindunipātena, udakumbhopi pūrati;\\nBālo pūrati [pūrati bālo (sī. ka.), āpūrati bālo (syā.)] pāpassa, thokaṃ thokampi [thoka thokampi (sī. pī.)] ācinaṃ.",
        "122": "Māvamaññetha puññassa, na mantaṃ āgamissati;\\nUdabindunipātena, udakumbhopi pūrati;\\nDhīro pūrati puññassa, thokaṃ thokampi ācinaṃ.",
        "123": "Vāṇijova bhayaṃ maggaṃ, appasattho mahaddhano;\\nVisaṃ jīvitukāmova, pāpāni parivajjaye.",
        "124": "Pāṇimhi ce vaṇo nāssa, hareyya pāṇinā visaṃ;\\nNābbaṇaṃ visamanveti, natthi pāpaṃ akubbato.",
        "125": "Yo appaduṭṭhassa narassa dussati, suddhassa posassa anaṅgaṇassa;\\nTameva bālaṃ pacceti pāpaṃ, sukhumo rajo paṭivātaṃva khitto.",
        "126": "Gabbhameke uppajjanti, nirayaṃ pāpakammino;\\nSaggaṃ sugatino yanti, parinibbanti anāsavā.",
        "127": "Na antalikkhe na samuddamajjhe, na pabbatānaṃ vivaraṃ pavissa [pavisaṃ (syā.)];\\nNa vijjatī [na vijjati (ka. sī. pī. ka.)] so jagatippadeso, yatthaṭṭhito [yatraṭṭhito (syā.)] mucceyya pāpakammā.",
        "128": "Na antalikkhe na samuddamajjhe, na pabbatānaṃ vivaraṃ pavissa;\\nNa vijjatī so jagatippadeso, yatthaṭṭhitaṃ [yatraṭṭhitaṃ (syā.)] nappasaheyya maccu.\\nPāpavaggo navamo niṭṭhito."
    },
    "10. Daṇḍavaggo": {
        "129": "Sabbe tasanti daṇḍassa, sabbe bhāyanti maccuno;\\nAttānaṃ upamaṃ katvā, na haneyya na ghātaye.",
        "130": "Sabbe tasanti daṇḍassa, sabbesaṃ jīvitaṃ piyaṃ;\\nAttānaṃ upamaṃ katvā, na haneyya na ghātaye.",
        "131": "Sukhakāmāni bhūtāni, yo daṇḍena vihiṃsati;\\nAttano sukhamesāno, pecca so na labhate sukhaṃ.",
        "132": "Sukhakāmāni bhūtāni, yo daṇḍena na hiṃsati;\\nAttano sukhamesāno, pecca so labhate sukhaṃ.",
        "133": "Māvoca pharusaṃ kañci, vuttā paṭivadeyyu taṃ [paṭivadeyyuṃ taṃ (ka.)];\\nDukkhā hi sārambhakathā, paṭidaṇḍā phuseyyu taṃ [phuseyyuṃ taṃ (ka.)].",
        "134": "Sace neresi attānaṃ, kaṃso upahato yathā;\\nEsa pattosi nibbānaṃ, sārambho te na vijjati.",
        "135": "Yathā daṇḍena gopālo, gāvo pājeti gocaraṃ;\\nEvaṃ jarā ca maccu ca, āyuṃ pājenti pāṇinaṃ.",
        "136": "Atha pāpāni kammāni, karaṃ bālo na bujjhati;\\nSehi kammehi dummedho, aggidaḍḍhova tappati.",
        "137": "Yo daṇḍena adaṇḍesu, appaduṭṭhesu dussati;\\nDasannamaññataraṃ ṭhānaṃ, khippameva nigacchati.",
        "138": "Vedanaṃ pharusaṃ jāniṃ, sarīrassa ca bhedanaṃ [sarīrassa pabhedanaṃ (syā.)];\\nGarukaṃ vāpi ābādhaṃ, cittakkhepañca [cittakkhepaṃ va (sī. syā. pī.)] pāpuṇe.",
        "139": "Rājato vā upasaggaṃ [upassaggaṃ (sī. pī.)], abbhakkhānañca [abbhakkhānaṃ va (sī. pī.)] dāruṇaṃ;\\nParikkhayañca [parikkhayaṃ va (sī. syā. pī.)] ñātīnaṃ, bhogānañca [bhogānaṃ va (sī. syā. pī.)] pabhaṅguraṃ [pabhaṅgunaṃ (ka.)].",
        "140": "Atha vāssa agārāni, aggi ḍahati [ḍayhati (ka.)] pāvako;\\nKāyassa bhedā duppañño, nirayaṃ sopapajjati [so upapajjati (sī. syā.)].",
        "141": "Na naggacariyā na jaṭā na paṅkā, nānāsakā thaṇḍilasāyikā vā;\\nRajojallaṃ ukkuṭikappadhānaṃ, sodhenti maccaṃ avitiṇṇakaṅkhaṃ.",
        "142": "Alaṅkato cepi samaṃ careyya, santo danto niyato brahmacārī;\\nSabbesu bhūtesu nidhāya daṇḍaṃ, so brāhmaṇo so samaṇo sa bhikkhu.",
        "143": "Hirīnisedho puriso, koci lokasmi vijjati;\\nYo niddaṃ [nindaṃ (sī. pī.) saṃ. ni. 1.18] apabodheti [apabodhati (sī. syā. pī.)], asso bhadro kasāmiva.",
        "144": "Asso yathā bhadro kasāniviṭṭho, ātāpino saṃvegino bhavātha;\\nSaddhāya sīlena ca vīriyena ca, samādhinā dhammavinicchayena ca;\\nSampannavijjācaraṇā patissatā, jahissatha [pahassatha (sī. syā. pī.)] dukkhamidaṃ anappakaṃ.",
        "145": "Udakañhi nayanti nettikā, usukārā namayanti tejanaṃ;\\nDāruṃ namayanti tacchakā, attānaṃ damayanti subbatā.\\nDaṇḍavaggo dasamo niṭṭhito."
    },
    "11. Jarāvaggo": {
        "146": "Ko nu hāso [kinnu hāso (ka.)] kimānando, niccaṃ pajjalite sati;\\nAndhakārena onaddhā, padīpaṃ na gavesatha.",
        "147": "Passa cittakataṃ bimbaṃ, arukāyaṃ samussitaṃ;\\nĀturaṃ bahusaṅkappaṃ, yassa natthi dhuvaṃ ṭhiti.",
        "148": "Parijiṇṇamidaṃ rūpaṃ, roganīḷaṃ [roganiḍḍhaṃ (sī. pī.), roganiddhaṃ (syā.)] pabhaṅguraṃ;\\nBhijjati pūtisandeho, maraṇantañhi jīvitaṃ.",
        "149": "Yānimāni apatthāni [yānimāni apatthāni (sī. syā. pī.), yānimāni’paviddhāni (?)], alābūneva [alāpūneva (sī. syā. pī.)] sārade;\\nKāpotakāni aṭṭhīni, tāni disvāna kā rati.",
        "150": "Aṭṭhīnaṃ nagaraṃ kataṃ, maṃsalohitalepanaṃ;\\nYattha jarā ca maccu ca, māno makkho ca ohito.",
        "151": "Jīranti ve rājarathā sucittā, atho sarīrampi jaraṃ upeti;\\nSatañca dhammo na jaraṃ upeti, santo have sabbhi pavedayanti.",
        "152": "Appassutāyaṃ puriso, balibaddhova [balivaddova (sī. syā. pī.)] jīrati;\\nMaṃsāni tassa vaḍḍhanti, paññā tassa na vaḍḍhati.",
        "153": "Anekajātisaṃsāraṃ, sandhāvissaṃ anibbisaṃ;\\nGahakāraṃ [gahakārakaṃ (sī. syā. pī.)] gavesanto, dukkhā jāti punappunaṃ.",
        "154": "Gahakāraka diṭṭhosi, puna gehaṃ na kāhasi;\\nSabbā te phāsukā bhaggā, gahakūṭaṃ visaṅkhataṃ;\\nVisaṅkhāragataṃ cittaṃ, taṇhānaṃ khayamajjhagā.",
        "155": "Acaritvā brahmacariyaṃ, aladdhā yobbane dhanaṃ;\\nJiṇṇakoñcāva jhāyanti, khīṇamaccheva pallale.",
        "156": "Acaritvā brahmacariyaṃ, aladdhā yobbane dhanaṃ;\\nSenti cāpātikhīṇāva, purāṇāni anutthunaṃ.\\nJarāvaggo ekādasamo niṭṭhito."
    },
    "12. Attavaggo": {
        "157": "Attānañce piyaṃ jaññā, rakkheyya naṃ surakkhitaṃ;\\nTiṇṇaṃ aññataraṃ yāmaṃ, paṭijaggeyya paṇḍito.",
        "158": "Attānameva paṭhamaṃ, patirūpe nivesaye;\\nAthaññamanusāseyya, na kilisseyya paṇḍito.",
        "159": "Attānaṃ ce tathā kayirā, yathāññamanusāsati;\\nSudanto vata dametha, attā hi kira duddamo.",
        "160": "Attā hi attano nātho, ko hi nātho paro siyā;\\nAttanā hi sudantena, nāthaṃ labhati dullabhaṃ.",
        "161": "Attanā hi kataṃ pāpaṃ, attajaṃ attasambhavaṃ;\\nAbhimatthati [abhimantati (sī. pī.)] dummedhaṃ, vajiraṃ vasmamayaṃ [vajiraṃva’mhamayaṃ (syā. ka.)] maṇiṃ.",
        "162": "Yassa accantadussīlyaṃ, māluvā sālamivotthataṃ;\\nKaroti so tathattānaṃ, yathā naṃ icchatī diso.",
        "163": "Sukarāni asādhūni, attano ahitāni ca;\\nYaṃ ve hitañca sādhuñca, taṃ ve paramadukkaraṃ.",
        "164": "Yo sāsanaṃ arahataṃ, ariyānaṃ dhammajīvinaṃ;\\nPaṭikkosati dummedho, diṭṭhiṃ nissāya pāpikaṃ;\\nPhalāni kaṭṭhakasseva, attaghātāya [attaghaññāya (sī. syā. pī.)] phallati.",
        "165": "Attanā hi [attanāva (sī. syā. pī.)] kataṃ pāpaṃ, attanā saṃkilissati;\\nAttanā akataṃ pāpaṃ, attanāva visujjhati;\\nSuddhī asuddhi paccattaṃ, nāñño aññaṃ [nāññamañño(sī.)] visodhaye.",
        "166": "Attadatthaṃ paratthena, bahunāpi na hāpaye;\\nAttadatthamabhiññāya, sadatthapasuto siyā.\\nAttavaggo dvādasamo niṭṭhito."
    },
    "13. Lokavaggo": {
        "167": "Hīnaṃ dhammaṃ na seveyya, pamādena na saṃvase;\\nMicchādiṭṭhiṃ na seveyya, na siyā lokavaḍḍhano.",
        "168": "Uttiṭṭhe nappamajjeyya, dhammaṃ sucaritaṃ care;\\nDhammacārī sukhaṃ seti, asmiṃ loke paramhi ca.",
        "169": "Dhammaṃ care sucaritaṃ, na naṃ duccaritaṃ care;\\nDhammacārī sukhaṃ seti, asmiṃ loke paramhi ca.",
        "170": "Yathā pubbuḷakaṃ [pubbuḷakaṃ (sī. pī.)] passe, yathā passe marīcikaṃ;\\nEvaṃ lokaṃ avekkhantaṃ, maccurājā na passati.",
        "171": "Etha passathimaṃ lokaṃ, cittaṃ rājarathūpamaṃ;\\nYattha bālā visīdanti, natthi saṅgo vijānataṃ.",
        "172": "Yo ca pubbe pamajjitvā, pacchā so nappamajjati;\\nSomaṃ lokaṃ pabhāseti, abbhā muttova candimā.",
        "173": "Yassa pāpaṃ kataṃ kammaṃ, kusalena pidhīyati [pitīyati (sī. syā. pī.)];\\nSomaṃ lokaṃ pabhāseti, abbhā muttova candimā.",
        "174": "Andhabhūto [andhībhūto (ka.)] ayaṃ loko, tanukettha vipassati;\\nSakuṇo jālamuttova, appo saggāya gacchati.",
        "175": "Haṃsādiccapathe yanti, ākāse yanti iddhiyā;\\nNīyanti dhīrā lokamhā, jetvā māraṃ savāhiniṃ [savāhanaṃ (syā. ka.)].",
        "176": "Ekaṃ dhammaṃ atītassa, musāvādissa jantuno;\\nVitiṇṇaparalokassa, natthi pāpaṃ akāriyaṃ.",
        "177": "Na ve kadariyā devalokaṃ vajanti, bālā have nappasaṃsanti dānaṃ;\\nDhīro ca dānaṃ anumodamāno, teneva so hoti sukhī parattha.",
        "178": "Pathabyā ekarajjena, saggassa gamanena vā;\\nSabbalokādhipaccena, sotāpattiphalaṃ varaṃ.\\nLokavaggo terasamo niṭṭhito."
    },
    "14. Buddhavaggo": {
        "179": "Yassa jitaṃ nāvajīyati, jitaṃ yassa [jitamassa (sī. syā. pī.), jitaṃ massa (ka.)] no yāti koci loke;\\nTaṃ buddhamanantagocaraṃ, apadaṃ kena padena nessatha.",
        "180": "Yassa jālinī visattikā, taṇhā natthi kuhiñci netave;\\nTaṃ buddhamanantagocaraṃ, apadaṃ kena padena nessatha.",
        "181": "Ye jhānapasutā dhīrā, nekkhammūpasame ratā;\\nDevāpi tesaṃ pihayanti, sambuddhānaṃ satīmataṃ.",
        "182": "Kiccho manussapaṭilābho, kicchaṃ maccāna jīvitaṃ;\\nKicchaṃ saddhammassavanaṃ, kiccho buddhānamuppādo.",
        "183": "Sabbapāpassa akaraṇaṃ, kusalassa upasampadā [kusalassūpasampadā (syā.)];\\nSacittapariyodapanaṃ [sacittapariyodāpanaṃ (?)], etaṃ buddhāna sāsanaṃ.",
        "184": "Khantī paramaṃ tapo titikkhā, nibbānaṃ [nibbāṇaṃ (ka. sī. pī.)] paramaṃ vadanti buddhā;\\nNa hi pabbajito parūpaghātī, na [ayaṃ nakāro sī. syā. pī. pātthakesu na dissati] samaṇo hoti paraṃ viheṭhayanto.",
        "185": "Anūpavādo anūpaghāto [anupavādo anupaghāto (syā. ka.)], pātimokkhe ca saṃvaro;\\nMattaññutā ca bhattasmiṃ, pantañca sayanāsanaṃ;\\nAdhicitte ca āyogo, etaṃ buddhāna sāsanaṃ.",
        "186": "Na kahāpaṇavassena, titti kāmesu vijjati;\\nAppassādā dukhā kāmā, iti viññāya paṇḍito.",
        "187": "Api dibbesu kāmesu, ratiṃ so nādhigacchati;\\nTaṇhakkhayarato hoti, sammāsambuddhasāvako.",
        "188": "Bahuṃ ve saraṇaṃ yanti, pabbatāni vanāni ca;\\nĀrāmarukkhacetyāni, manussā bhayatajjitā.",
        "189": "Netaṃ kho saraṇaṃ khemaṃ, netaṃ saraṇamuttamaṃ;\\nNetaṃ saraṇamāgamma, sabbadukkhā pamuccati.",
        "190": "Yo ca buddhañca dhammañca, saṅghañca saraṇaṃ gato;\\nCattāri ariyasaccāni, sammappaññāya passati.",
        "191": "Dukkhaṃ dukkhasamuppādaṃ, dukkhassa ca atikkamaṃ;\\nAriyaṃ caṭṭhaṅgikaṃ maggaṃ, dukkhūpasamagāminaṃ.",
        "192": "Etaṃ kho saraṇaṃ khemaṃ, etaṃ saraṇamuttamaṃ;\\nEtaṃ saraṇamāgamma, sabbadukkhā pamuccati.",
        "193": "Dullabho purisājañño, na so sabbattha jāyati;\\nYattha so jāyati dhīro, taṃ kulaṃ sukhamedhati.",
        "194": "Sukho buddhānamuppādo, sukhā saddhammadesanā;\\nSukhā saṅghassa sāmaggī, samaggānaṃ tapo sukho.",
        "195": "Pūjārahe pūjayato, buddhe yadi va sāvake;\\nPapañcasamatikkante, tiṇṇasokapariddave.",
        "196": "Te tādise pūjayato, nibbute akutobhaye;\\nNa sakkā puññaṃ saṅkhātuṃ, imettamapi kenaci.\\nBuddhavaggo cuddasamo niṭṭhito."
    },
    "15. Sukhavaggo": {
        "197": "Susukhaṃ vata jīvāma, verinesu averino;\\nVerinesu manussesu, viharāma averino.",
        "198": "Susukhaṃ vata jīvāma, āturesu anāturā;\\nĀturesu manussesu, viharāma anāturā.",
        "199": "Susukhaṃ vata jīvāma, ussukesu anussukā;\\nUssukesu manassesu, viharāma anussukā.",
        "200": "Susukhaṃ vata jīvāma, yesaṃ no natthi kiñcanaṃ;\\nPītibhakkhā bhavissāma, devā ābhassarā yathā.",
        "201": "Jayaṃ veraṃ pasavati, dukkhaṃ seti parājito;\\nUpasanto sukhaṃ seti, hitvā jayaparājayaṃ.",
        "202": "Natthi rāgasamo aggi, natthi dosasamo kali;\\nNatthi khandhasamā [khandhādisā (sī. syā. pī. rūpasiddhiyā sameti)] dukkhā, natthi santiparaṃ sukhaṃ.",
        "203": "Jighacchāparamā rogā, saṅkhāraparamā [saṅkārā paramā (bahūsu)] dukhā;\\nEtaṃ ñatvā yathābhūtaṃ, nibbānaṃ paramaṃ sukhaṃ.",
        "204": "Ārogyaparamā lābhā, santuṭṭhiparamaṃ dhanaṃ;\\nVissāsaparamā ñāti [vissāsaparamo ñāti (ka. sī.), vissāsaparamā ñātī (sī. aṭṭha.), vissāsā paramā ñāti (ka.)], nibbānaṃ paramaṃ [nibbāṇaparamaṃ (ka. sī.)] sukhaṃ.",
        "205": "Pavivekarasaṃ pitvā [pītvā (sī. syā. kaṃ. pī.)], rasaṃ upasamassa ca;\\nNiddaro hoti nippāpo, dhammapītirasaṃ pivaṃ.",
        "206": "Sāhu dassanamariyānaṃ, sannivāso sadā sukho;\\nAdassanena bālānaṃ, niccameva sukhī siyā.",
        "207": "Bālasaṅgatacārī [bālasaṅgaticārī (ka.)] hi, dīghamaddhāna socati;\\nDukkho bālehi saṃvāso, amitteneva sabbadā;\\nDhīro ca sukhasaṃvāso, ñātīnaṃva samāgamo.",
        "208": "Tasmā hi –\\nDhīrañca paññañca bahussutañca, dhorayhasīlaṃ vatavantamariyaṃ;\\nTaṃ tādisaṃ sappurisaṃ sumedhaṃ, bhajetha nakkhattapathaṃva candimā [tasmā hi dhīraṃ paññañca, bahussutañca dhorayhaṃ; sīlaṃ dhutavatamariyaṃ, taṃ tādisaṃ sappurisaṃ; sumedhaṃ bhajetha nakkhattapathaṃva candimā; (ka.)].\\nSukhavaggo pannarasamo niṭṭhito."
    },
    "16. Piyavaggo": {
        "209": "Ayoge yuñjamattānaṃ, yogasmiñca ayojayaṃ;\\nAtthaṃ hitvā piyaggāhī, pihetattānuyoginaṃ.",
        "210": "Mā piyehi samāgañchi, appiyehi kudācanaṃ;\\nPiyānaṃ adassanaṃ dukkhaṃ, appiyānañca dassanaṃ.",
        "211": "Tasmā piyaṃ na kayirātha, piyāpāyo hi pāpako;\\nGanthā tesaṃ na vijjanti, yesaṃ natthi piyāppiyaṃ.",
        "212": "Piyato jāyatī soko, piyato jāyatī [jāyate (ka.)] bhayaṃ;\\nPiyato vippamuttassa, natthi soko kuto bhayaṃ.",
        "213": "Pemato jāyatī soko, pemato jāyatī bhayaṃ;\\nPemato vippamuttassa, natthi soko kuto bhayaṃ.",
        "214": "Ratiyā jāyatī soko, ratiyā jāyatī bhayaṃ;\\nRatiyā vippamuttassa, natthi soko kuto bhayaṃ.",
        "215": "Kāmato jāyatī soko, kāmato jāyatī bhayaṃ;\\nKāmato vippamuttassa, natthi soko kuto bhayaṃ.",
        "216": "Taṇhāya jāyatī [jāyate (ka.)] soko, taṇhāya jāyatī bhayaṃ;\\nTaṇhāya vippamuttassa, natthi soko kuto bhayaṃ.",
        "217": "Sīladassanasampannaṃ, dhammaṭṭhaṃ saccavedinaṃ;\\nAttano kamma kubbānaṃ, taṃ jano kurute piyaṃ.",
        "218": "Chandajāto anakkhāte, manasā ca phuṭo siyā;\\nKāmesu ca appaṭibaddhacitto [appaṭibandhacitto (ka.)], uddhaṃsototi vuccati.",
        "219": "Cirappavāsiṃ purisaṃ, dūrato sotthimāgataṃ;\\nÑātimittā suhajjā ca, abhinandanti āgataṃ.",
        "220": "Tatheva katapuññampi, asmā lokā paraṃ gataṃ;\\nPuññāni paṭigaṇhanti, piyaṃ ñātīva āgataṃ.\\nPiyavaggo soḷasamo niṭṭhito."
    },
    "17. Kodhavaggo": {
        "221": "Kodhaṃ jahe vippajaheyya mānaṃ, saṃyojanaṃ sabbamatikkameyya;\\nTaṃ nāmarūpasmimasajjamānaṃ, akiñcanaṃ nānupatanti dukkhā.",
        "222": "Yo ve uppatitaṃ kodhaṃ, rathaṃ bhantaṃva vāraye [dhāraye (sī. syā. pī.)];\\nTamahaṃ sārathiṃ brūmi, rasmiggāho itaro jano.",
        "223": "Akkodhena jine kodhaṃ, asādhuṃ sādhunā jine;\\nJine kadariyaṃ dānena, saccenālikavādinaṃ.",
        "224": "Saccaṃ bhaṇe na kujjheyya, dajjā appampi [dajjā’ppasmimpi (sī. pī.), dajjā appasmi (syā. ka.)] yācito;\\nEtehi tīhi ṭhānehi, gacche devāna santike.",
        "225": "Ahiṃsakā ye munayo [ahiṃsakāyā munayo (ka.)], niccaṃ kāyena saṃvutā;\\nTe yanti accutaṃ ṭhānaṃ, yattha gantvā na socare.",
        "226": "Sadā jāgaramānānaṃ, ahorattānusikkhinaṃ;\\nNibbānaṃ adhimuttānaṃ, atthaṃ gacchanti āsavā.",
        "227": "Porāṇametaṃ atula, netaṃ ajjatanāmiva;\\nNindanti tuṇhimāsīnaṃ, nindanti bahubhāṇinaṃ;\\nMitabhāṇimpi nindanti, natthi loke anindito.",
        "228": "Na cāhu na ca bhavissati, na cetarahi vijjati;\\nEkantaṃ nindito poso, ekantaṃ vā pasaṃsito.",
        "229": "Yaṃ ce viññū pasaṃsanti, anuvicca suve suve;\\nAcchiddavuttiṃ [acchinnavuttiṃ (ka.)] medhāviṃ, paññāsīlasamāhitaṃ.",
        "230": "Nikkhaṃ [nekkhaṃ (sī. syā. pī.)] jambonadasseva, ko taṃ ninditumarahati;\\nDevāpi naṃ pasaṃsanti, brahmunāpi pasaṃsito.",
        "231": "Kāyappakopaṃ rakkheyya, kāyena saṃvuto siyā;\\nKāyaduccaritaṃ hitvā, kāyena sucaritaṃ care.",
        "232": "Vacīpakopaṃ rakkheyya, vācāya saṃvuto siyā;\\nVacīduccaritaṃ hitvā, vācāya sucaritaṃ care.",
        "233": "Manopakopaṃ rakkheyya, manasā saṃvuto siyā;\\nManoduccaritaṃ hitvā, manasā sucaritaṃ care.",
        "234": "Kāyena saṃvutā dhīrā, atho vācāya saṃvutā;\\nManasā saṃvutā dhīrā, te ve suparisaṃvutā.\\nKodhavaggo sattarasamo niṭṭhito."
    },
    "18. Malavaggo": {
        "235": "Paṇḍupalāsova dānisi, yamapurisāpi ca te [taṃ (sī. syā. kaṃ. pī.)] upaṭṭhitā;\\nUyyogamukhe ca tiṭṭhasi, pātheyyampi ca te na vijjati.",
        "236": "So karohi dīpamattano, khippaṃ vāyama paṇḍito bhava;\\nNiddhantamalo anaṅgaṇo, dibbaṃ ariyabhūmiṃ upehisi [dibbaṃ ariyabhūmimehisi (sī. syā. pī.), dibbamariyabhūmiṃ upehisi (?)].",
        "237": "Upanītavayo ca dānisi, sampayātosi yamassa santike;\\nVāso [vāsopi ca (bahūsu)] te natthi antarā, pātheyyampi ca te na vijjati.",
        "238": "So karohi dīpamattano, khippaṃ vāyama paṇḍito bhava;\\nNiddhantamalo anaṅgaṇo, na punaṃ jātijaraṃ [na puna jātijaraṃ (sī. syā.), na puna jātijjaraṃ (ka.)] upehisi.",
        "239": "Anupubbena medhāvī, thokaṃ thokaṃ khaṇe khaṇe;\\nKammāro rajatasseva, niddhame malamattano.",
        "240": "Ayasāva malaṃ samuṭṭhitaṃ [samuṭṭhāya (ka.)], tatuṭṭhāya [taduṭṭhāya (sī. syā. pī.)] tameva khādati;\\nEvaṃ atidhonacārinaṃ, sāni kammāni [sakakammāni (sī. pī.)] nayanti duggatiṃ.",
        "241": "Asajjhāyamalā mantā, anuṭṭhānamalā gharā;\\nMalaṃ vaṇṇassa kosajjaṃ, pamādo rakkhato malaṃ.",
        "242": "Malitthiyā duccaritaṃ, maccheraṃ dadato malaṃ;\\nMalā ve pāpakā dhammā, asmiṃ loke paramhi ca.",
        "243": "Tato malā malataraṃ, avijjā paramaṃ malaṃ;\\nEtaṃ malaṃ pahantvāna, nimmalā hotha bhikkhavo.",
        "244": "Sujīvaṃ ahirikena, kākasūrena dhaṃsinā;\\nPakkhandinā pagabbhena, saṃkiliṭṭhena jīvitaṃ.",
        "245": "Hirīmatā ca dujjīvaṃ, niccaṃ sucigavesinā;\\nAlīnenāppagabbhena, suddhājīvena passatā.",
        "246": "Yo pāṇamatipāteti, musāvādañca bhāsati;\\nLoke adinnamādiyati, paradārañca gacchati.",
        "247": "Surāmerayapānañca, yo naro anuyuñjati;\\nIdhevameso lokasmiṃ, mūlaṃ khaṇati attano.",
        "248": "Evaṃ bho purisa jānāhi, pāpadhammā asaññatā;\\nMā taṃ lobho adhammo ca, ciraṃ dukkhāya randhayuṃ.",
        "249": "Dadāti ve yathāsaddhaṃ, yathāpasādanaṃ [yattha pasādanaṃ (katthaci)] jano;\\nTattha yo maṅku bhavati [tattha ce maṃku yo hoti (sī.), tattha yo maṅkuto hoti (syā.)], paresaṃ pānabhojane;\\nNa so divā vā rattiṃ vā, samādhimadhigacchati.",
        "250": "Yassa cetaṃ samucchinnaṃ, mūlaghaccaṃ [mūlaghacchaṃ (ka.)] samūhataṃ;\\nSa ve divā vā rattiṃ vā, samādhimadhigacchati.",
        "251": "Natthi rāgasamo aggi, natthi dosasamo gaho;\\nNatthi mohasamaṃ jālaṃ, natthi taṇhāsamā nadī.",
        "252": "Sudassaṃ vajjamaññesaṃ, attano pana duddasaṃ;\\nParesaṃ hi so vajjāni, opunāti [ophunāti (ka.)] yathā bhusaṃ;\\nAttano pana chādeti, kaliṃva kitavā saṭho.",
        "253": "Paravajjānupassissa, niccaṃ ujjhānasaññino;\\nĀsavā tassa vaḍḍhanti, ārā so āsavakkhayā.",
        "254": "Ākāseva padaṃ natthi, samaṇo natthi bāhire;\\nPapañcābhiratā pajā, nippapañcā tathāgatā.",
        "255": "Ākāseva padaṃ natthi, samaṇo natthi bāhire;\\nSaṅkhārā sassatā natthi, natthi buddhānamiñjitaṃ.\\nMalavaggo aṭṭhārasamo niṭṭhito."
    },
    "19. Dhammaṭṭhavaggo": {
        "256": "Na tena hoti dhammaṭṭho, yenatthaṃ sāhasā [sahasā (sī. syā. ka.)] naye;\\nYo ca atthaṃ anatthañca, ubho niccheyya paṇḍito.",
        "257": "Asāhasena dhammena, samena nayatī pare;\\nDhammassa gutto medhāvī, ‘‘dhammaṭṭho’’ti pavuccati.",
        "258": "Na tena paṇḍito hoti, yāvatā bahu bhāsati;\\nKhemī averī abhayo, ‘‘paṇḍito’’ti pavuccati.",
        "259": "Na tāvatā dhammadharo, yāvatā bahu bhāsati;\\nYo ca appampi sutvāna, dhammaṃ kāyena passati;\\nSa ve dhammadharo hoti, yo dhammaṃ nappamajjati.",
        "260": "Na tena thero so hoti [thero hoti (sī. syā.)], yenassa palitaṃ siro;\\nParipakko vayo tassa, ‘‘moghajiṇṇo’’ti vuccati.",
        "261": "Yamhi saccañca dhammo ca, ahiṃsā saṃyamo damo;\\nSa ve vantamalo dhīro, ‘‘thero’’ iti [so theroti (syā. ka.)] pavuccati.",
        "262": "Na vākkaraṇamattena, vaṇṇapokkharatāya vā;\\nSādhurūpo naro hoti, issukī maccharī saṭho.",
        "263": "Yassa cetaṃ samucchinnaṃ, mūlaghaccaṃ samūhataṃ;\\nSa vantadoso medhāvī, ‘‘sādhurūpo’’ti vuccati.",
        "264": "Na muṇḍakena samaṇo, abbato alikaṃ bhaṇaṃ;\\nIcchālobhasamāpanno, samaṇo kiṃ bhavissati.",
        "265": "Yo ca sameti pāpāni, aṇuṃ thūlāni sabbaso;\\nSamitattā hi pāpānaṃ, ‘‘samaṇo’’ti pavuccati.",
        "266": "Na tena bhikkhu so hoti, yāvatā bhikkhate pare;\\nVissaṃ dhammaṃ samādāya, bhikkhu hoti na tāvatā.",
        "267": "Yodha puññañca pāpañca, bāhetvā brahmacariyavā [brahmacariyaṃ (ka.)];\\nSaṅkhāya loke carati, sa ve ‘‘bhikkhū’’ti vuccati.",
        "268": "Na monena munī hoti, mūḷharūpo aviddasu;\\nYo ca tulaṃva paggayha, varamādāya paṇḍito.",
        "269": "Pāpāni parivajjeti, sa munī tena so muni;\\nYo munāti ubho loke, ‘‘muni’’ tena pavuccati.",
        "270": "Na tena ariyo hoti, yena pāṇāni hiṃsati;\\nAhiṃsā sabbapāṇānaṃ, ‘‘ariyo’’ti pavuccati.",
        "271": "Na sīlabbatamattena, bāhusaccena vā pana;\\nAtha vā samādhilābhena, vivittasayanena vā.",
        "272": "Phusāmi nekkhammasukhaṃ, aputhujjanasevitaṃ;\\nBhikkhu vissāsamāpādi, appatto āsavakkhayaṃ.\\nDhammaṭṭhavaggo ekūnavīsatimo niṭṭhito."
    },
    "20. Maggavaggo": {
        "273": "Maggānaṭṭhaṅgiko seṭṭho, saccānaṃ caturo padā;\\nVirāgo seṭṭho dhammānaṃ, dvipadānañca cakkhumā.",
        "274": "Eseva [esova (sī. pī.)] maggo natthañño, dassanassa visuddhiyā;\\nEtañhi tumhe paṭipajjatha, mārassetaṃ pamohanaṃ.",
        "275": "Etañhi tumhe paṭipannā, dukkhassantaṃ karissatha;\\nAkkhāto vo [akkhāto ve (sī. pī.)] mayā maggo, aññāya sallakantanaṃ [sallasanthanaṃ (sī. pī.), sallasatthanaṃ (syā.)].",
        "276": "Tumhehi kiccamātappaṃ, akkhātāro tathāgatā;\\nPaṭipannā pamokkhanti, jhāyino mārabandhanā.",
        "277": "‘‘Sabbe saṅkhārā aniccā’’ti, yadā paññāya passati;\\nAtha nibbindati dukkhe, esa maggo visuddhiyā.",
        "278": "‘‘Sabbe saṅkhārā dukkhā’’ti, yadā paññāya passati;\\nAtha nibbindati dukkhe, esa maggo visuddhiyā.",
        "279": "‘‘Sabbe dhammā anattā’’ti, yadā paññāya passati;\\nAtha nibbindati dukkhe, esa maggo visuddhiyā.",
        "280": "Uṭṭhānakālamhi anuṭṭhahāno, yuvā balī ālasiyaṃ upeto;\\nSaṃsannasaṅkappamano [asampannasaṅkappamano (ka.)] kusīto, paññāya maggaṃ alaso na vindati.",
        "281": "Vācānurakkhī manasā susaṃvuto, kāyena ca nākusalaṃ kayirā [akusalaṃ na kayirā (sī. syā. kaṃ. pī.)];\\nEte tayo kammapathe visodhaye, ārādhaye maggamisippaveditaṃ.",
        "282": "Yogā ve jāyatī [jāyate (katthaci)] bhūri, ayogā bhūrisaṅkhayo;\\nEtaṃ dvedhāpathaṃ ñatvā, bhavāya vibhavāya ca;\\nTathāttānaṃ niveseyya, yathā bhūri pavaḍḍhati.",
        "283": "Vanaṃ chindatha mā rukkhaṃ, vanato jāyate bhayaṃ;\\nChetvā vanañca vanathañca, nibbanā hotha bhikkhavo.",
        "284": "Yāva hi vanatho na chijjati, aṇumattopi narassa nārisu;\\nPaṭibaddhamanova [paṭibandhamanova (ka.)] tāva so, vaccho khīrapakova [khīrapānova (pī.)] mātari.",
        "285": "Ucchinda sinehamattano kumudaṃ sāradikaṃva [pāṇinā];\\nSantimaggameva brūhaya, nibbānaṃ sugatena desitaṃ.",
        "286": "Idha vassaṃ vasissāmi, idha hemantagimhisu;\\nIti bālo vicinteti, antarāyaṃ na bujjhati.",
        "287": "Taṃ puttapasusammattaṃ, byāsattamanasaṃ naraṃ;\\nSuttaṃ gāmaṃ mahoghova, maccu ādāya gacchati.",
        "288": "Na santi puttā tāṇāya, na pitā nāpi bandhavā;\\nAntakenādhipannassa, natthi ñātīsu tāṇatā.",
        "289": "Etamatthavasaṃ ñatvā, paṇḍito sīlasaṃvuto;\\nNibbānagamanaṃ maggaṃ, khippameva visodhaye.\\nMaggavaggo vīsatimo niṭṭhito."
    },
    "21. Pakiṇṇakavaggo": {
        "290": "Mattāsukhapariccāgā, passe ce vipulaṃ sukhaṃ;\\nCaje mattāsukhaṃ dhīro, sampassaṃ vipulaṃ sukhaṃ.",
        "291": "Paradukkhūpadhānena, attano [yo attano (syā. pī. ka.)] sukhamicchati;\\nVerasaṃsaggasaṃsaṭṭho, verā so na parimuccati.",
        "292": "Yañhi kiccaṃ apaviddhaṃ [tadapaviddhaṃ (sī. syā.)], akiccaṃ pana kayirati;\\nUnnaḷānaṃ pamattānaṃ, tesaṃ vaḍḍhanti āsavā.",
        "293": "Yesañca susamāraddhā, niccaṃ kāyagatā sati;\\nAkiccaṃ te na sevanti, kicce sātaccakārino;\\nSatānaṃ sampajānānaṃ, atthaṃ gacchanti āsavā.",
        "294": "Mātaraṃ pitaraṃ hantvā, rājāno dve ca khattiye;\\nRaṭṭhaṃ sānucaraṃ hantvā, anīgho yāti brāhmaṇo.",
        "295": "Mātaraṃ pitaraṃ hantvā, rājāno dve ca sotthiye;\\nVeyagghapañcamaṃ hantvā, anīgho yāti brāhmaṇo.",
        "296": "Suppabuddhaṃ pabujjhanti, sadā gotamasāvakā;\\nYesaṃ divā ca ratto ca, niccaṃ buddhagatā sati.",
        "297": "Suppabuddhaṃ pabujjhanti, sadā gotamasāvakā;\\nYesaṃ divā ca ratto ca, niccaṃ dhammagatā sati.",
        "298": "Suppabuddhaṃ pabujjhanti, sadā gotamasāvakā;\\nYesaṃ divā ca ratto ca, niccaṃ saṅghagatā sati.",
        "299": "Suppabuddhaṃ pabujjhanti, sadā gotamasāvakā;\\nYesaṃ divā ca ratto ca, niccaṃ kāyagatā sati.",
        "300": "Suppabuddhaṃ pabujjhanti, sadā gotamasāvakā;\\nYesaṃ divā ca ratto ca, ahiṃsāya rato mano.",
        "301": "Suppabuddhaṃ pabujjhanti, sadā gotamasāvakā;\\nYesaṃ divā ca ratto ca, bhāvanāya rato mano.",
        "302": "Duppabbajjaṃ durabhiramaṃ, durāvāsā gharā dukhā;\\nDukkhosamānasaṃvāso, dukkhānupatitaddhagū;\\nTasmā na caddhagū siyā, na ca [tasmā na caddhagū na ca (ka.)] dukkhānupatito siyā [dukkhānupātito (?)].",
        "303": "Saddho sīlena sampanno, yasobhogasamappito;\\nYaṃ yaṃ padesaṃ bhajati, tattha tattheva pūjito.",
        "304": "Dūre santo pakāsenti, himavantova pabbato;\\nAsantettha na dissanti, rattiṃ khittā yathā sarā.",
        "305": "Ekāsanaṃ ekaseyyaṃ, eko caramatandito;\\nEko damayamattānaṃ, vanante ramito siyā.\\nPakiṇṇakavaggo ekavīsatimo niṭṭhito."
    },
    "22. Nirayavaggo": {
        "306": "Abhūtavādī nirayaṃ upeti, yo vāpi [yo cāpi (sī. pī. ka.)] katvā na karomi cāha [na karomīti cāha (syā.)];\\nUbhopi te pecca samā bhavanti, nihīnakammā manujā parattha.",
        "307": "Kāsāvakaṇṭhā bahavo, pāpadhammā asaññatā;\\nPāpā pāpehi kammehi, nirayaṃ te upapajjare.",
        "308": "Seyyo ayoguḷo bhutto, tatto aggisikhūpamo;\\nYañce bhuñjeyya dussīlo, raṭṭhapiṇḍamasaññato.",
        "309": "Cattāri ṭhānāni naro pamatto, āpajjati paradārūpasevī;\\nApuññalābhaṃ na nikāmaseyyaṃ, nindaṃ tatīyaṃ nirayaṃ catutthaṃ.",
        "310": "Apuññalābho ca gatī ca pāpikā, bhītassa bhītāya ratī ca thokikā;\\nRājā ca daṇḍaṃ garukaṃ paṇeti, tasmā naro paradāraṃ na seve.",
        "311": "Kuso yathā duggahito, hatthamevānukantati;\\nSāmaññaṃ dupparāmaṭṭhaṃ, nirayāyupakaḍḍhati.",
        "312": "Yaṃ kiñci sithilaṃ kammaṃ, saṃkiliṭṭhañca yaṃ vataṃ;\\nSaṅkassaraṃ brahmacariyaṃ, na taṃ hoti mahapphalaṃ.",
        "313": "Kayirā ce kayirāthenaṃ [kayirā naṃ (ka.)], daḷhamenaṃ parakkame;\\nSithilo hi paribbājo, bhiyyo ākirate rajaṃ.",
        "314": "Akataṃ dukkaṭaṃ seyyo, pacchā tappati dukkaṭaṃ;\\nKatañca sukataṃ seyyo, yaṃ katvā nānutappati.",
        "315": "Nagaraṃ yathā paccantaṃ, guttaṃ santarabāhiraṃ;\\nEvaṃ gopetha attānaṃ, khaṇo vo [khaṇo ve (sī. pī. ka.)] mā upaccagā;\\nKhaṇātītā hi socanti, nirayamhi samappitā.",
        "316": "Alajjitāye lajjanti, lajjitāye na lajjare;\\nMicchādiṭṭhisamādānā, sattā gacchanti duggatiṃ.",
        "317": "Abhaye bhayadassino, bhaye cābhayadassino;\\nMicchādiṭṭhisamādānā, sattā gacchanti duggatiṃ.",
        "318": "Avajje vajjamatino, vajje cāvajjadassino;\\nMicchādiṭṭhisamādānā, sattā gacchanti duggatiṃ.",
        "319": "Vajjañca vajjato ñatvā, avajjañca avajjato;\\nSammādiṭṭhisamādānā, sattā gacchanti suggatiṃ.\\nNirayavaggo dvāvīsatimo niṭṭhito."
    },
    "23. Nāgavaggo": {
        "320": "Ahaṃ nāgova saṅgāme, cāpato patitaṃ saraṃ;\\nAtivākyaṃ titikkhissaṃ, dussīlo hi bahujjano.",
        "321": "Dantaṃ nayanti samitiṃ, dantaṃ rājābhirūhati;\\nDanto seṭṭho manussesu, yotivākyaṃ titikkhati.",
        "322": "Varamassatarā dantā, ājānīyā ca [ājānīyāva (syā.)] sindhavā;\\nKuñjarā ca [kuñjarāva (syā.)] mahānāgā, attadanto tato varaṃ.",
        "323": "Na hi etehi yānehi, gaccheyya agataṃ disaṃ;\\nYathāttanā sudantena, danto dantena gacchati.",
        "324": "Dhanapālo [dhanapālako (sī. syā. kaṃ. pī.)] nāma kuñjaro, kaṭukabhedano [kaṭukappabhedano (sī. syā. pī.)] dunnivārayo;\\nBaddho kabaḷaṃ na bhuñjati, sumarati [susarati (ka.)] nāgavanassa kuñjaro.",
        "325": "Middhī yadā hoti mahagghaso ca, niddāyitā samparivattasāyī;\\nMahāvarāhova nivāpapuṭṭho, punappunaṃ gabbhamupeti mando.",
        "326": "Idaṃ pure cittamacāri cārikaṃ, yenicchakaṃ yatthakāmaṃ yathāsukhaṃ;\\nTadajjahaṃ niggahessāmi yoniso, hatthippabhinnaṃ viya aṅkusaggaho.",
        "327": "Appamādaratā hotha, sacittamanurakkhatha;\\nDuggā uddharathattānaṃ, paṅke sannova [sattova (sī. pī.)] kuñjaro.",
        "328": "Sace labhetha nipakaṃ sahāyaṃ, saddhiṃ caraṃ sādhuvihāridhīraṃ;\\nAbhibhuyya sabbāni parissayāni, careyya tenattamano satīmā.",
        "329": "No ce labhetha nipakaṃ sahāyaṃ, saddhiṃ caraṃ sādhuvihāridhīraṃ;\\nRājāva raṭṭhaṃ vijitaṃ pahāya, eko care mātaṅgaraññeva nāgo.",
        "330": "Ekassa caritaṃ seyyo, natthi bāle sahāyatā;\\nEko care na ca pāpāni kayirā, appossukko mātaṅgaraññeva nāgo.",
        "331": "Atthamhi jātamhi sukhā sahāyā, tuṭṭhī sukhā yā itarītarena;\\nPuññaṃ sukhaṃ jīvitasaṅkhayamhi, sabbassa dukkhassa sukhaṃ pahānaṃ.",
        "332": "Sukhā matteyyatā loke, atho petteyyatā sukhā;\\nSukhā sāmaññatā loke, atho brahmaññatā sukhā.",
        "333": "Sukhaṃ yāva jarā sīlaṃ, sukhā saddhā patiṭṭhitā;\\nSukho paññāya paṭilābho, pāpānaṃ akaraṇaṃ sukhaṃ.\\nNāgavaggo tevīsatimo niṭṭhito."
    },
    "24. Taṇhāvaggo": {
        "334": "Manujassa pamattacārino, taṇhā vaḍḍhati māluvā viya;\\nSo plavatī [plavati (sī. pī.), palavetī (ka.), uplavati (?)] hurā huraṃ, phalamicchaṃva vanasmi vānaro.",
        "335": "Yaṃ esā sahate jammī, taṇhā loke visattikā;\\nSokā tassa pavaḍḍhanti, abhivaṭṭhaṃva [abhivaḍḍhaṃva (syā.), abhivaṭṭaṃva (pī.), abhivuḍḍhaṃva (ka.)] bīraṇaṃ.",
        "336": "Yo cetaṃ sahate jammiṃ, taṇhaṃ loke duraccayaṃ;\\nSokā tamhā papatanti, udabinduva pokkharā.",
        "337": "Taṃ vo vadāmi bhaddaṃ vo, yāvantettha samāgatā;\\nTaṇhāya mūlaṃ khaṇatha, usīratthova bīraṇaṃ;\\nMā vo naḷaṃva sotova, māro bhañji punappunaṃ.",
        "338": "Yathāpi mūle anupaddave daḷhe, chinnopi rukkho punareva rūhati;\\nEvampi taṇhānusaye anūhate, nibbattatī dukkhamidaṃ punappunaṃ.",
        "339": "Yassa chattiṃsati sotā, manāpasavanā bhusā;\\nMāhā [vāhā (sī. syā. pī.)] vahanti duddiṭṭhiṃ, saṅkappā rāganissitā.",
        "340": "Savanti sabbadhi sotā, latā uppajja [ubbhijja (sī. syā. kaṃ. pī.)] tiṭṭhati;\\nTañca disvā lataṃ jātaṃ, mūlaṃ paññāya chindatha.",
        "341": "Saritāni sinehitāni ca, somanassāni bhavanti jantuno;\\nTe sātasitā sukhesino, te ve jātijarūpagā narā.",
        "342": "Tasiṇāya purakkhatā pajā, parisappanti sasova bandhito [bādhito (bahūsu)];\\nSaṃyojanasaṅgasattakā, dukkhamupenti punappunaṃ cirāya.",
        "343": "Tasiṇāya purakkhatā pajā, parisappanti sasova bandhito;\\nTasmā tasiṇaṃ vinodaye, ākaṅkhanta [bhikkhū ākaṅkhī (sī.), bhikkhu ākaṅkhaṃ (syā.)] virāgamattano.",
        "344": "Yo nibbanatho vanādhimutto, vanamutto vanameva dhāvati;\\nTaṃ puggalametha passatha, mutto bandhanameva dhāvati.",
        "345": "Na taṃ daḷhaṃ bandhanamāhu dhīrā, yadāyasaṃ dārujapabbajañca [dārūjaṃ babbajañca (sī. pī.)];\\nSārattarattā maṇikuṇḍalesu, puttesu dāresu ca yā apekkhā.",
        "346": "Etaṃ daḷhaṃ bandhanamāhu dhīrā, ohārinaṃ sithilaṃ duppamuñcaṃ;\\nEtampi chetvāna paribbajanti, anapekkhino kāmasukhaṃ pahāya.",
        "347": "Ye rāgarattānupatanti sotaṃ, sayaṃkataṃ makkaṭakova jālaṃ;\\nEtampi chetvāna vajanti dhīrā, anapekkhino sabbadukkhaṃ pahāya.",
        "348": "Muñca pure muñca pacchato, majjhe muñca bhavassa pāragū;\\nSabbattha vimuttamānaso, na punaṃ jātijaraṃ upehisi.",
        "349": "Vitakkamathitassa jantuno, tibbarāgassa subhānupassino;\\nBhiyyo taṇhā pavaḍḍhati, esa kho daḷhaṃ [esa gāḷhaṃ (ka.)] karoti bandhanaṃ.",
        "350": "Vitakkūpasame ca [vitakkūpasameva (ka.)] yo rato, asubhaṃ bhāvayate sadā sato;\\nEsa [eso (?)] kho byanti kāhiti, esa [eso (?)] checchati mārabandhanaṃ.",
        "351": "Niṭṭhaṅgato asantāsī, vītataṇho anaṅgaṇo;\\nAcchindi bhavasallāni, antimoyaṃ samussayo.",
        "352": "Vītataṇho anādāno, niruttipadakovido;\\nAkkharānaṃ sannipātaṃ, jaññā pubbāparāni ca;\\nSa ve ‘‘antimasārīro, mahāpañño mahāpuriso’’ti vuccati.",
        "353": "Sabbābhibhū sabbavidūhamasmi, sabbesu dhammesu anūpalitto;\\nSabbañjaho taṇhakkhaye vimutto, sayaṃ abhiññāya kamuddiseyyaṃ.",
        "354": "Sabbadānaṃ dhammadānaṃ jināti, sabbarasaṃ dhammaraso jināti;\\nSabbaratiṃ dhammarati jināti, taṇhakkhayo sabbadukkhaṃ jināti.",
        "355": "Hananti bhogā dummedhaṃ, no ca pāragavesino;\\nBhogataṇhāya dummedho, hanti aññeva attanaṃ.",
        "356": "Tiṇadosāni khettāni, rāgadosā ayaṃ pajā;\\nTasmā hi vītarāgesu, dinnaṃ hoti mahapphalaṃ.",
        "357": "Tiṇadosāni khettāni, dosadosā ayaṃ pajā;\\nTasmā hi vītadosesu, dinnaṃ hoti mahapphalaṃ.",
        "358": "Tiṇadosāni khettāni, mohadosā ayaṃ pajā;\\nTasmā hi vītamohesu, dinnaṃ hoti mahapphalaṃ.",
        "359": "(Tiṇadosāni khettāni, icchādosā ayaṃ pajā;\\nTasmā hi vigaticchesu, dinnaṃ hoti mahapphalaṃ.) [( ) videsapotthakesu natthi, aṭṭhakathāyampi na dissati]\\nTiṇadosāni khettāni, taṇhādosā ayaṃ pajā;\\nTasmā hi vītataṇhesu, dinnaṃ hoti mahapphalaṃ.\\nTaṇhāvaggo catuvīsatimo niṭṭhito."
    },
    "25. Bhikkhuvaggo": {
        "360": "Cakkhunā saṃvaro sādhu, sādhu sotena saṃvaro;\\nGhānena saṃvaro sādhu, sādhu jivhāya saṃvaro.",
        "361": "Kāyena saṃvaro sādhu, sādhu vācāya saṃvaro;\\nManasā saṃvaro sādhu, sādhu sabbattha saṃvaro;\\nSabbattha saṃvuto bhikkhu, sabbadukkhā pamuccati.",
        "362": "Hatthasaṃyato pādasaṃyato, vācāsaṃyato saṃyatuttamo;\\nAjjhattarato samāhito, eko santusito tamāhu bhikkhuṃ.",
        "363": "Yo mukhasaṃyato bhikkhu, mantabhāṇī anuddhato;\\nAtthaṃ dhammañca dīpeti, madhuraṃ tassa bhāsitaṃ.",
        "364": "Dhammārāmo dhammarato, dhammaṃ anuvicintayaṃ;\\nDhammaṃ anussaraṃ bhikkhu, saddhammā na parihāyati.",
        "365": "Salābhaṃ nātimaññeyya, nāññesaṃ pihayaṃ care;\\nAññesaṃ pihayaṃ bhikkhu, samādhiṃ nādhigacchati.",
        "366": "Appalābhopi ce bhikkhu, salābhaṃ nātimaññati;\\nTaṃ ve devā pasaṃsanti, suddhājīviṃ atanditaṃ.",
        "367": "Sabbaso nāmarūpasmiṃ, yassa natthi mamāyitaṃ;\\nAsatā ca na socati, sa ve ‘‘bhikkhū’’ti vuccati.",
        "368": "Mettāvihārī yo bhikkhu, pasanno buddhasāsane;\\nAdhigacche padaṃ santaṃ, saṅkhārūpasamaṃ sukhaṃ.",
        "369": "Siñca bhikkhu imaṃ nāvaṃ, sittā te lahumessati;\\nChetvā rāgañca dosañca, tato nibbānamehisi.",
        "370": "Pañca chinde pañca jahe, pañca cuttari bhāvaye;\\nPañca saṅgātigo bhikkhu, ‘‘oghatiṇṇo’’ti vuccati.",
        "371": "Jhāya bhikkhu [jhāya tuvaṃ bhikkhu (?)] mā pamādo [mā ca pamādo (sī. syā. pī.)], mā te kāmaguṇe ramessu [bhamassu (sī. pī.), bhavassu (syā.), ramassu (ka.)] cittaṃ;\\nMā lohaguḷaṃ gilī pamatto, mā kandi ‘‘dukkhamida’’nti ḍayhamāno.",
        "372": "Natthi jhānaṃ apaññassa, paññā natthi ajhāyato [ajjhāyino (ka.)];\\nYamhi jhānañca paññā ca, sa ve nibbānasantike.",
        "373": "Suññāgāraṃ paviṭṭhassa, santacittassa bhikkhuno;\\nAmānusī rati hoti, sammā dhammaṃ vipassato.",
        "374": "Yato yato sammasati, khandhānaṃ udayabbayaṃ;\\nLabhatī [labhati (pī.), labhate (ka.)] pītipāmojjaṃ, amataṃ taṃ vijānataṃ.",
        "375": "Tatrāyamādi bhavati, idha paññassa bhikkhuno;\\nIndriyagutti santuṭṭhi, pātimokkhe ca saṃvaro.",
        "376": "Mitte bhajassu kalyāṇe, suddhājīve atandite;\\nPaṭisanthāravutyassa [paṭisandhāravutyassa (ka.)], ācārakusalo siyā;\\nTato pāmojjabahulo, dukkhassantaṃ karissati.",
        "377": "Vassikā viya pupphāni, maddavāni [majjavāni (ka. ṭīkā) paccavāni (ka. aṭṭha.)] pamuñcati;\\nEvaṃ rāgañca dosañca, vippamuñcetha bhikkhavo.",
        "378": "Santakāyo santavāco, santavā susamāhito [santamano susamāhito (syā. pī.), santamano samāhito (ka.)];\\nVantalokāmiso bhikkhu, ‘‘upasanto’’ti vuccati.",
        "379": "Attanā codayattānaṃ, paṭimaṃsetha attanā [paṭimāse attamattanā (sī. pī.), paṭimaṃse tamattanā (syā.)];\\nSo attagutto satimā, sukhaṃ bhikkhu vihāhisi.",
        "380": "Attā hi attano nātho, (ko hi nātho paro siyā) [( ) videsapotthakesu natthi]\\nAttā hi attano gati;\\nTasmā saṃyamamattānaṃ [saṃyamaya’ttānaṃ (sī. pī.)], assaṃ bhadraṃva vāṇijo.",
        "381": "Pāmojjabahulo bhikkhu, pasanno buddhasāsane;\\nAdhigacche padaṃ santaṃ, saṅkhārūpasamaṃ sukhaṃ.",
        "382": "Yo have daharo bhikkhu, yuñjati buddhasāsane;\\nSomaṃ [so imaṃ (sī. syā. kaṃ. pī.)] lokaṃ pabhāseti, abbhā muttova candimā.\\nBhikkhuvaggo pañcavīsatimo niṭṭhito."
    },
    "26. Brāhmaṇavaggo": {
        "383": "Chinda sotaṃ parakkamma, kāme panuda brāhmaṇa;\\nSaṅkhārānaṃ khayaṃ ñatvā, akataññūsi brāhmaṇa.",
        "384": "Yadā dvayesu dhammesu, pāragū hoti brāhmaṇo;\\nAthassa sabbe saṃyogā, atthaṃ gacchanti jānato.",
        "385": "Yassa pāraṃ apāraṃ vā, pārāpāraṃ na vijjati;\\nVītaddaraṃ visaṃyuttaṃ, tamahaṃ brūmi brāhmaṇaṃ.",
        "386": "Jhāyiṃ virajamāsīnaṃ, katakiccamanāsavaṃ;\\nUttamatthamanuppattaṃ, tamahaṃ brūmi brāhmaṇaṃ.",
        "387": "Divā tapati ādicco, rattimābhāti candimā;\\nSannaddho khattiyo tapati, jhāyī tapati brāhmaṇo;\\nAtha sabbamahorattiṃ [sabbamahorattaṃ (?)], buddho tapati tejasā.",
        "388": "Bāhitapāpoti brāhmaṇo, samacariyā samaṇoti vuccati;\\nPabbājayamattano malaṃ, tasmā ‘‘pabbajito’’ti vuccati.",
        "389": "Na brāhmaṇassa pahareyya, nāssa muñcetha brāhmaṇo;\\nDhī [dhi (syā. byākaraṇesu)] brāhmaṇassa hantāraṃ, tato dhī yassa [yo + assa = yassa] muñcati.",
        "390": "Na brāhmaṇassetadakiñci seyyo, yadā nisedho manaso piyehi;\\nYato yato hiṃsamano nivattati, tato tato sammatimeva dukkhaṃ.",
        "391": "Yassa kāyena vācāya, manasā natthi dukkaṭaṃ;\\nSaṃvutaṃ tīhi ṭhānehi, tamahaṃ brūmi brāhmaṇaṃ.",
        "392": "Yamhā dhammaṃ vijāneyya, sammāsambuddhadesitaṃ;\\nSakkaccaṃ taṃ namasseyya, aggihuttaṃva brāhmaṇo.",
        "393": "Na jaṭāhi na gottena, na jaccā hoti brāhmaṇo;\\nYamhi saccañca dhammo ca, so sucī so ca brāhmaṇo.",
        "394": "Kiṃ te jaṭāhi dummedha, kiṃ te ajinasāṭiyā;\\nAbbhantaraṃ te gahanaṃ, bāhiraṃ parimajjasi.",
        "395": "Paṃsukūladharaṃ jantuṃ, kisaṃ dhamanisanthataṃ;\\nEkaṃ vanasmiṃ jhāyantaṃ, tamahaṃ brūmi brāhmaṇaṃ.",
        "396": "Na cāhaṃ brāhmaṇaṃ brūmi, yonijaṃ mattisambhavaṃ;\\nBhovādi nāma so hoti, sace hoti sakiñcano;\\nAkiñcanaṃ anādānaṃ, tamahaṃ brūmi brāhmaṇaṃ.",
        "397": "Sabbasaṃyojanaṃ chetvā, yo ve na paritassati;\\nSaṅgātigaṃ visaṃyuttaṃ, tamahaṃ brūmi brāhmaṇaṃ.",
        "398": "Chetvā naddhiṃ [nandhiṃ (ka. sī.), nandiṃ (pī.)] varattañca, sandānaṃ [sandāmaṃ (sī.)] sahanukkamaṃ;\\nUkkhittapalighaṃ buddhaṃ, tamahaṃ brūmi brāhmaṇaṃ.",
        "399": "Akkosaṃ vadhabandhañca, aduṭṭho yo titikkhati;\\nKhantībalaṃ balānīkaṃ, tamahaṃ brūmi brāhmaṇaṃ.",
        "400": "Akkodhanaṃ vatavantaṃ, sīlavantaṃ anussadaṃ;\\nDantaṃ antimasārīraṃ, tamahaṃ brūmi brāhmaṇaṃ.",
        "401": "Vāri pokkharapatteva, āraggeriva sāsapo;\\nYo na limpati [lippati (sī. pī.)] kāmesu, tamahaṃ brūmi brāhmaṇaṃ.",
        "402": "Yo dukkhassa pajānāti, idheva khayamattano;\\nPannabhāraṃ visaṃyuttaṃ, tamahaṃ brūmi brāhmaṇaṃ.",
        "403": "Gambhīrapaññaṃ medhāviṃ, maggāmaggassa kovidaṃ;\\nUttamatthamanuppattaṃ, tamahaṃ brūmi brāhmaṇaṃ.",
        "404": "Asaṃsaṭṭhaṃ gahaṭṭhehi, anāgārehi cūbhayaṃ;\\nAnokasārimappicchaṃ, tamahaṃ brūmi brāhmaṇaṃ.",
        "405": "Nidhāya daṇḍaṃ bhūtesu, tasesu thāvaresu ca;\\nYo na hanti na ghāteti, tamahaṃ brūmi brāhmaṇaṃ.",
        "406": "Aviruddhaṃ viruddhesu, attadaṇḍesu nibbutaṃ;\\nSādānesu anādānaṃ, tamahaṃ brūmi brāhmaṇaṃ.",
        "407": "Yassa rāgo ca doso ca, māno makkho ca pātito;\\nSāsaporiva āraggā [āragge (ka.)], tamahaṃ brūmi brāhmaṇaṃ.",
        "408": "Akakkasaṃ viññāpaniṃ, giraṃ saccamudīraye;\\nYāya nābhisaje kañci [kiñci (ka.)], tamahaṃ brūmi brāhmaṇaṃ.",
        "409": "Yodha dīghaṃ va rassaṃ vā, aṇuṃ thūlaṃ subhāsubhaṃ;\\nLoke adinnaṃ nādiyati [nādeti (ma. ni. 2.459)], tamahaṃ brūmi brāhmaṇaṃ.",
        "410": "Āsā yassa na vijjanti, asmiṃ loke paramhi ca;\\nNirāsāsaṃ [nirāsayaṃ (sī. syā. pī.), nirāsakaṃ (?)] visaṃyuttaṃ, tamahaṃ brūmi brāhmaṇaṃ.",
        "411": "Yassālayā na vijjanti, aññāya akathaṃkathī;\\nAmatogadhamanuppattaṃ, tamahaṃ brūmi brāhmaṇaṃ.",
        "412": "Yodha puññañca pāpañca, ubho saṅgamupaccagā;\\nAsokaṃ virajaṃ suddhaṃ, tamahaṃ brūmi brāhmaṇaṃ.",
        "413": "Candaṃva vimalaṃ suddhaṃ, vippasannamanāvilaṃ;\\nNandībhavaparikkhīṇaṃ, tamahaṃ brūmi brāhmaṇaṃ.",
        "414": "Yomaṃ [yo imaṃ (sī. syā. kaṃ. pī.)] palipathaṃ duggaṃ, saṃsāraṃ mohamaccagā;\\nTiṇṇo pāragato [pāragato (sī. syā. kaṃ. pī.)] jhāyī, anejo akathaṃkathī;\\nAnupādāya nibbuto, tamahaṃ brūmi brāhmaṇaṃ.",
        "415": "Yodha kāme pahantvāna [pahatvāna (sī. pī.)], anāgāro paribbaje;\\nKāmabhavaparikkhīṇaṃ, tamahaṃ brūmi brāhmaṇaṃ [idaṃ gāthādvayaṃ videsapotthakesu sakideva dassitaṃ].",
        "416": "Yodha taṇhaṃ pahantvāna, anāgāro paribbaje;\\nTaṇhābhavaparikkhīṇaṃ, tamahaṃ brūmi brāhmaṇaṃ.",
        "417": "Hitvā mānusakaṃ yogaṃ, dibbaṃ yogaṃ upaccagā;\\nSabbayogavisaṃyuttaṃ, tamahaṃ brūmi brāhmaṇaṃ.",
        "418": "Hitvā ratiñca aratiñca, sītibhūtaṃ nirūpadhiṃ;\\nSabbalokābhibhuṃ vīraṃ, tamahaṃ brūmi brāhmaṇaṃ.",
        "419": "Cutiṃ yo vedi sattānaṃ, upapattiñca sabbaso;\\nAsattaṃ sugataṃ buddhaṃ, tamahaṃ brūmi brāhmaṇaṃ.",
        "420": "Yassa gatiṃ na jānanti, devā gandhabbamānusā;\\nKhīṇāsavaṃ arahantaṃ, tamahaṃ brūmi brāhmaṇaṃ.",
        "421": "Yassa pure ca pacchā ca, majjhe ca natthi kiñcanaṃ;\\nAkiñcanaṃ anādānaṃ, tamahaṃ brūmi brāhmaṇaṃ.",
        "422": "Usabhaṃ pavaraṃ vīraṃ, mahesiṃ vijitāvinaṃ;\\nAnejaṃ nhātakaṃ [nahātakaṃ (sī. syā. kaṃ pī.)] buddhaṃ, tamahaṃ brūmi brāhmaṇaṃ.",
        "423": "Pubbenivāsaṃ yo vedi, saggāpāyañca passati,\\nAtho jātikkhayaṃ patto, abhiññāvosito muni;\\nSabbavositavosānaṃ, tamahaṃ brūmi brāhmaṇaṃ.\\nBrāhmaṇavaggo chabbīsatimo niṭṭhito."
    }
}